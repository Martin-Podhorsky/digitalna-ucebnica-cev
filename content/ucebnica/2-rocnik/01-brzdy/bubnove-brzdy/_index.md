---
linkTitle: "10.1 Bubnové brzdy"
title: "Bubnové Brzdy"
weight: 1
type: docs
sidebar:
  open: false
---

Bubnová brzda je brzda, ktorá využíva trenie spôsobené súpravou čeľustí tlačiacich smerom von proti rotujúcej časti spojenej s hnacím hriadeľom a kolesom, nazývanej brzdový bubon.

{{< figure src="bubnova-brzda.jpg" alt="Bubnová brzda" width="60%" caption="Obr. 10.2 - Bubnová brzda" >}}

## Hlavné časti:
1 - Príruba (Podložka) <br>
2 - Bubon<br>
3 - Brzdový valček<br>
4 - Vratné pružiny<br>
5 - Brzdové čeľuste<br>
6 - Brzdové obloženie<br>
7 - Nastavovacia skrutka<br>
8 - Zaisťovacie misky<br>
9 - Páka parkovacej brzdy  

{{< figure src="bubnova-brzda-popis.png" alt="Bubnová brzda s popisom" width="100%" caption="Obr. 10.3 - Bubnová brzda s popisom" >}}

## Princíp činnosti

Pri zošliapnutí brzdového pedálu sa piest v brzdovom valčeku (3) posunie a pritlačí brzdové čeľuste (5) s obložením (6) na vnútorný povrch rotujúceho brzdového bubna (2). Vzniknuté trenie medzi brzdovým obložením a bubnom spomaľuje alebo zastavuje koleso. Po uvoľnení brzdového pedála vratné pružiny (4) odťahujú čeľuste od bubna do základnej polohy. Pri zatiahnutí parkovacej brzdy lanko potiahne páku parkovacej brzdy (9), ktorá zatlačí na jednu z čelustí, roztiahne ich a tým aktivuje brzdu. 

## Výhody:

- **Nižšia cena:** Bubnové brzdy sú lacnejšie na výrobu ako kotúčové, preto sa často používajú na zadných nápravách lacnejších vozidiel.
- **Samozosilňovací účinok:** Pri brzdení rotujúci bubon "sťahuje" nábežnú čeľusť k sebe, čím sa zvyšuje brzdná sila bez potreby väčšieho tlaku na pedál. Vďaka tomu môžu fungovať aj bez posilňovača.
- **Ochrana pred nečistotami:** Uzavretá konštrukcia bubna chráni brzdové obloženie pred prachom, blatom a kamienkami z vozovky.
- **Jednoduchá integrácia parkovacej brzdy:** Mechanizmus parkovacej brzdy sa dá ľahko zabudovať priamo do bubnovej brzdy pomocou páky a lanka.
- **Dlhšia životnosť obloženia:** Pri bežnej prevádzke vydrží brzdové obloženie dlhšie ako doštičky kotúčových bŕzd, pretože má väčšiu treciu plochu a brzdy na zadnej náprave sú menej zaťažené.

## Nevýhody:

- **Zlé odvádzanie tepla:** Uzavretý bubon zadržiava teplo, ktoré vzniká pri brzdení. Pri dlhšom alebo opakovanom brzdení sa brzda prehrieva.
- **Náchylnosť na zoslabenie brzdného účinku:** Pri prehriatí dochádza k tzv. fadingu - brzdný účinok sa dočasne alebo trvalo zníži. Tepelné roztiahnutie bubna tiež spôsobuje väčší voľný chod pedálu.
- **Horšie správanie vo vode:** Keď sa do bubna dostane voda, brzdný účinok sa výrazne zníži, kým sa voda nevyparí alebo neodstredí. Brzda vtedy reaguje pomalšie ako kotúčová.
- **Nepredvídateľné správanie:** Keď je bubon studený a vlhký, alebo keď jeho povrch mierne zhrdzavie, brzdy môžu byť "hryzavé" (silný a prudký brzdný účinok pri jemnom stlačení brzdového pedálu)
- **Vyššia hmotnosť:** Bubon je ťažší ako brzdový kotúč rovnakých rozmerov, čo zvyšuje neodpruženú hmotnosť kolesa a zhoršuje jazdné vlastnosti.

## Rozdelenie

Bubnové brzdy sa rozdeľujú podľa usporiadania čeľustí a ich ovládania na nasledujúce druhy:

**SIMPLEX** (jednoduchá brzda)
- Obe čeľuste sú roztláčané jedným spoločným hydraulickým valčekom, ktorý je umiestnený na jednom konci čeľustí (spravidla to býva horná časť brzdy).
- Na opačnej strane sú obe čeľuste podopreté oporou.
- Jedna z čeľustí je nábežná a jedna úbežná čeľusť. Ktorá je ktorá závisí od smeru rotácie. Nábežná čeľusť je tá, na ktorú rotujúci bubon nabieha a rotáciou ju tlačí k sebe. Úbežná čeľusť je tá, od ktorej bubon ubieha a rotáciou ju tlačí od seba.

**DUPLEX** (dvojnábežná brzda)
- Namiesto jedného dvojpiestového valčeka má jedna aj druhá čeľusť svoj vlastný valček a oporu.
- Pri jazde dopredu sú obe čeľuste nábežné (vysoký brzdný účinok). Pri jazde dozadu sú obe čeluste úbežné (nižší brzdný účinok).

**SERVO** (brzda so spriahnutými čeľusťami)
- Pre smer jazdy dopredu sú takisto obidve čeľuste nábežné, ale hydraulický valček pôsobí iba na jednu z nich.
- V momente, keď sa prvá čeľusť oprie o stenu valca, ten ju začne tlačiť v smere svojej rotácie.
- Táto čeľusť je spojená s druhou čelusťou, ktorá sa pôsobením sily rotácie bubna takisto onedlho oprie o stenu rotujúceho bubna
- Pri jazde dopredu sú takisto obe čeľuste nábežné (vysoký brzdný účinok) a pri jazde dozadu sú obe čeluste úbežné (nižší brzdný účinok).
- Pri tomto type môže byť brzdenie pomerne agresívne (menej odstupňovateľné) kvôli veľmi vysokému brzdnému účinku (v smere dopredu).

**DUO-DUPLEX** (obojsmerná dvojnábežná brzda)
- Obe čeľuste sú roztláčané na oboch stranách dvojitými piestikmi.
- Vďaka tomu má rovnaký brzdný účinok v oboch smeroch rotácie.
- Vyžaduje o niečo väčšiu ovládaciu silu ako DUO-SERVO.

**DUO-SERVO** (obojsmerná brzda so spriahnutými čeľusťami)
- Funguje na rovnakom princípe ako brzda SERVO, avšak je skonštruovaná tak, že brzda má samozosilňujúci účinok v oboch smeroch rotácie.

{{< figure src="typy-bubnovych-brzd.png" alt="Typy bubnových bŕzd" width="70%" caption="Obr. 10.4 - Porovnanie niekoľkých typov bubnových bŕzd a ich brzdnej sily (čierna farba)" >}}

### Tabuľka porovnania

| Typ | Názov (preklad) | Počet nábežných čeľustí smerom vzad | Počet nábežných čeľustí smerom vpred | Brzdný účinok |
| --- | --- | --- | --- | --- |
| SIMPLEX | Jednoduchá brzda | 1 | 1 | Stredný (v oboch smeroch) |
| DULPEX | Dvojnábežná brzda | 2 | 0 | Silný dopredu, slabý dozadu |
| SERVO | Brzda so spriahnutými čeľusťami | 2 | 0 | Veľmi silný dopredu, slabý dozadu |
| DUO-DUPLEX | Obojsmerná dvojnábežná brzda | 2 | 2 | Silný (v oboch smeroch) |
| DUO-SERVO | Obojsmerná brzda so spriahnutými čeľusťami | 2 | 2 | Veľmi silný (v oboch smeroch) |

---

Nasledujúce učivo:
{{< cards >}}
  {{< card url="/ucebnica/2-rocnik/01-brzdy/kotucove-brzdy" title="Kotúčové brzdy" subtitle="Konštrukcia, vlastnosti, výhody, nevýhody, rozdelenie...">}}
{{< /cards >}}

---

{{< spoiler text="Zdroje" >}}
- FAKTOR, I., 2003, Cestné vozidlá II. Bratislava: EXPOL PEDAGOGIKA. ISBN 978-80-8091-351-9.
- https://en.wikipedia.org/wiki/Drum_brake
- https://beliana.sav.sk/heslo/bubnova-brzda
{{< /spoiler >}}