---
linkTitle: "13. Prívesy a návesy"
title: "Prívesy a návesy"
type: docs
weight: 4
sidebar:
  open: false
---

Prívesy a návesy sú prípojné vozidlá bez vlastného pohonu, ktoré sa pripájajú za ťažné vozidlo na prepravu nákladu alebo osôb. Líšia sa spôsobom pripojenia a rozložením hmotnosti.

## Príves

Príves je prípojné vozidlo, ktoré má vlastnú prednú nápravu (alebo nápravy) a pripája sa **ojom** k ťažnému závesu (háku alebo guľovej spojke) na ťažnom vozidle. Na ťažné vozidlo sa prenáša len nepatrná časť celkovej hmotnosti prívesu (zvyčajne 50-100 kg na záves, tzv. **prítlak oja**).

{{< figure src="prives.jpeg" alt="Obrázok prívesu" width="90%" caption="Obr. 13.1 - Obrázok prívesu" >}}

## Náves

Náves je prípojné vozidlo bez prednej nápravy, ktoré sa svojou prednou časťou opiera o ťahač prostredníctvom **točnice** (časť ťahača) a **kráľovského čapu** (časť návesu). Značná časť hmotnosti návesu (30 až 40%) sa prenáša na zadnú nápravu ťahača.

{{< figure src="naves.webp" alt="Obrázok návesu" width="90%" caption="Obr. 13.2 - Obrázok návesu" >}}

**Vlastnosti návesu:**
- Náves je **nesamostatný** - bez ťahača s ním nemožno manipulovať
- Po odpojení od ťahača musí byť podopretý **podpornými nohami** (podperami)
- Väčšia ložná plocha pri rovnakej celkovej dĺžke súpravy

## Hlavný rozdiel medzi prívesom a návesom

| Vlastnosť | Príves | Náves |
| --- | --- | --- |
| Predná náprava | Áno (samonosný) | Nie (opiera sa o ťahač) |
| Pripojenie | Oj sa pripojí k háku alebo gulovej spojke | Kráľovský čap sa uchytí do točnice |
| Prenos hmotnosti na ťažné vozidlo | Minimálny (50 až 100 kg) | Značný (30 až 40% hmotnosti) |
| Manipuolácía | Áno | Len s ťahačom |
| Typická dĺžka súpravy | Do 18,75 m | Do 16,50 m |

---

## Rozdelenie prívesov a návesov

### Podľa účelu použitia:

**Prívesy:**
- **Nákladné prívesy** - na prepravu tovaru
- **Traktorové prívesy** - na poľnohospodárske účely
- **Karavany** (obytné prívesy) - na rekreáciu
- **Špeciálne prívesy** - preprava strojov, lodí, koní a pod.
- **Autobusové prívesy** - historicky na prepravu osôb (dnes sa nepoužívajú)

**Návesy:**
- **Valníkové** - otvorená ložná plocha s bočnicami
- **Plachtové (curtainsider)** - s plachtovou nadstavbou, rýchle nakladanie z boku
- **Skriňové (box)** - uzavretá pevná nadstavba
- **Cisternové** - na prepravu kvapalín, plynov alebo sypkých materiálov
- **Chladiace/mraziace (reefer)** - izotermické s chladiacim agregátom
- **Sklápače (tipper)** - na sypký materiál, hydraulické sklápanie
- **Nízkoložné (lowboy/lowloader)** - na prepravu ťažkej techniky a strojov
- **Kontajnerové (container chassis)** - na prepravu ISO kontajnerov

{{< figure src="typy-navesov.png" alt="Typy návesov" width="90%" caption="Obr. 13.3 - Typy návesov" >}}

### Podľa počtu náprav:

- **Jednonápravové** - menšie prívesy, karavany
- **Dvojnápravové (tandem)** - štandardné návesy
- **Trojnápravové (tridem)** - ťažké návesy, vyššia nosnosť
- **Viacnápravové** - špeciálne ťažkotonážne návesy

---

## Hlavné rozmery prívesov a návesov

Maximálne povolené rozmery vozidiel sú stanovené európskou legislatívou (Smernica 96/53/ES a jej novelizácie):

### Maximálne rozmery:

| Parameter | Hodnota |
| --- | --- |
| Šírka všetkých vozidiel | 2,55 m |
| Šírka chladiarenských vozidiel | 2,60 m |
| Výška všetkých vozidiel | 4,00 m |
| Dĺžka prívesu | 12,00 m |
| Dĺžka návesu | 13,60 m (ložná plocha) |
| Dĺžka návesovej súpravy (ťahač + náves) | 16,50 m |
| Dĺžka prívesovej súpravy (vozidlo + príves) | 18,75 m |

### Maximálne hmotnosti:

| Typ súpravy | Maximálna hmotnosť |
| --- | --- |
| Dvojnápravový príves | 18 t |
| Trojnápravový príves | 24 t |
| Návesová súprava (2+3 nápravy) | 40 t |
| Návesová súprava (3+3 nápravy) | 44 t (kombinovaná doprava) |
| Prívesová súprava | 40 t |

### Typické parametre návesovej súpravy JUMBO:

- Maximálna výška: 4,0 m
- Dĺžka súpravy: 16,5 m
- Dĺžka ložnej plochy návesu: 13,6 m
- Šírka ložnej plochy: 2,45-2,48 m
- Svetlá výška nad ložnou plochou: 2,65-3,0 m
- Ložná kapacita: 33-34 europaliet
- Užitočná hmotnosť: 24-26 t

---

Nasledujúce učivo:
{{< cards >}}
  {{< card url="pripajacie-zariadenia" title="Pripájacie zariadenia prívesov a návesov" subtitle="Rozdelenie, typy, konštrukcia, postupy pri pripájaní a odpájaní...">}}
{{< /cards >}}