---
title: "Vinuté pružiny"
weight: 2
type: docs
sidebar:
  open: false
---

Vinuté pružiny sa v súčasnosti používajú najčastejšie u osobných automobiloch. Vďaka svojim vlastnostiam sú ideálne pre nezávislé zavesenie kolies, kde sa často kombinujú s tlmičmi v zostave typu McPherson.

![Vinutá pružina](coil-spring.webp "Obr. 10.X - Vynutá pružina")

## Konštrukcia

Vinutá pružina je vyrobená z oceľového drôtu, ktorý je navinutý do tvaru špirály (skrutkovice). Drôt má najčastejšie kruhový prierez, ale môže byť aj oválny alebo obdĺžnikový.

Tvar vinutia je navrhnutý tak, aby pri maximálnom stlačení pružiny bola zaručená bezpečná vzdialenosť medzi závitmi. Ak by sa závity pri stlačení dotýkali, pružina by spôsobovala hluk a prenášala nárazy priamo na karosériu vozidla.

**Parametre ovplyvňujúce tuhosť pružiny:**
- **Priemer drôtu** - väčší priemer znamená vyššiu tuhosť
- **Šírka pružiny** - väčšia šírka pružiny znižuje tuhosť
- **Počet činných závitov** - čím viac závitov, tým menšia tuhosť
- **Materiál** - uhlíkové alebo legované ocele ponúkajú vysokú pevnosť, znášanlivosť tepla a odolnosť voči námahe, zatiaľ čo nelegované ušlachtilé ocele sú mäkkšie a zvládajú len menšie namáhanie
- **Tepelné spracovanie** - kalenie, žíhanie a popúšťanie má každé iný dopad na vlastnosti daného materiálu

## Výhody
- Nízka hmotnosť v porovnaní s listovými pružinami
- Kompaktné rozmery a tým pádom aj ľahká integrácia do rôznych typov zavesenia
- Žiadne vnútorné trenie - na rozdiel od listových pružín nedochádza k opotrebeniu
- Možnosť lineárneho aj progresívneho pruženia
- Dlhá životnosť pri správnej povrchovej úprave
- Minimálna údržba (nevyžadujú mazanie)
- Vhodné pre masovú výrobu

## Nevýhody
- Neprenášajú pozdĺžne ani priečne sily - vyžadujú samostatné vedenie nápravy (ramená, vzpery)
- Nemajú samoťlmiaci účinok - nutnosť použitia tlmičov
- Citlivosť na koróziu - vyžadujú kvalitnú povrchovú úpravu
- Nižšia únosnosť než listové pružiny
- Zložitejšia konštrukcia zavesenia - potreba ďalších komponentov

## Rozdelenie

Vinuté pružiny sa rozdeľujú podľa rôznych kritérií:

### Podľa charakteristiky:
- **Lineárne** - konštantný priemer drôtu a rovnomerné stúpanie závitov. Tuhosť je konštantná počas celého zdvihu
- **Progresívne** - premenlivý priemer drôtu alebo nerovnomerné stúpanie závitov. Tuhosť sa zvyšuje so zaťažením, čo zlepšuje komfort pri malom zaťažení a stabilitu pri veľkom

### Podľa tvaru:
- **Valcové** - najrozšírenejší typ, rovnaká šírka po celej dĺžke
- **Kužeľové** - šírka sa zmenšuje smerom k jednému koncu, umožňujú kratšiu zástavbovú dĺžku pri stlačení
- **Súdkovité** - väčšia šírka v strede, menšia na koncoch, lepšia stabilita

### Podľa smeru vinutia:
- **Pravotočivé** - závity stúpajú v smere hodinových ručičiek
- **Ľavotočivé** - závity stúpajú proti smeru hodinových ručičiek