---
linkTitle: "11.4 Pneumatické pruženie"
title: "Pneumatické pruženie"
weight: 4
type: docs
sidebar:
  open: false
---

Pneumatické pruženie využíva stlačený vzduch uzavretý v pružných vakoch (mechoch) na absorbovanie nerovností vozovky. Umožňuje automatické alebo poloautomatické nastavenie svetlej výšky a tuhosti odpruženia z pohodlia interiéru podľa aktuálnych podmienok a zaťaženia vozidla.

{{< figure src="air-suspension.jpg" alt="Pneumatické pruženie" width="60%" caption="Obr. 11.14 - Pneumatické pruženie" >}}

## Hlavné časti: <br>

1 - **Vzduchové mechy (vaky)** -- pružné gumové komory naplnené stlačeným vzduchom<br>
2 - **Kompresor** -- stláča vzduch a dodáva ho do systému<br>
3 - **Sušič** -- odvádza vlhkosť zo systému (často integrovaný priamo v kompresore)<br>
4 - **Zásobník vzduchu (akumulátor)** -- uchováva stlačený vzduch (pre rýchle nastavenie svetlej výšky)<br>
5 - **Vzduchové vedenia** -- potrubia spájajúce komponenty<br>
6 - **Regulačné ventily** -- riadia prúdenie vzduchu do jednotlivých mechov<br>
7 - **Snímače výšky** -- monitorujú polohu karosérie voči kolesám<br>
8 - **Riadiaca jednotka** -- spracováva údaje a ovláda celý systém

{{< figure src="konstrukcia.png" alt="Hlavné časti pneumatického pruženia" width="100%" caption="Obr. 11.15 - Hlavné časti pneumatického pruženia" >}}

## Princíp činnosti

Snímače výšky sledujú polohu karosérie voči kolesám. Keď vozidlo prejde cez nerovnosť alebo sa zmení zaťaženie (napríklad nastúpia cestujúci), riadiaca jednotka vyhodnotí údaje zo snímačov a cez ventily upraví tlak vzduchu v mechoch. Keď sa tlak zvýši, vozidlo sa zdvihne a pruženie stvrdne. Keď sa tlak zníži, vozidlo sa zníži a pruženie zmäkne. Celý tento proces prebieha automaticky.

## Výhody pneumatického pruženia:

- **Stála svetlá výška:** Vozidlo si udržiava rovnakú výšku bez ohľadu na to, či je prázdne alebo plne naložené.
- **Nastaviteľná výška podvozku:** Vodič môže meniť svetlú výšku vozidla podľa potreby - napríklad zdvihnúť pre terén alebo znížiť pre ľahšie nastupovanie a vystupovanie.
- **Nastaviteľná tuhosť:** Dá sa meniť tvrdosť pruženia - mäkšie pre pohodlnú jazdu, tvrdšie pre športovejší pocit.
- **Vysoký komfort:** Vzduchové mechy veľmi dobre pohlcujú otrasy a chvenie od vozovky.
- **Progresívna charakteristika:** Tuhosť pruženia rastie so stlačením - čím viac sa vzduchový mech stlačí, tým je tvrdší. To zabraňuje tvrdému nárazu na doraz pri väčších nerovnostiach alebo väčšom zaťažení.

## Nevýhody pneumatického pruženia:

- **Vysoká cena:** Systém je drahý na výrobu aj na údržbu. Opravy sú nákladnejšie, ako pri bežnom pružení.
- **Zložitá konštrukcia:** Veľa súčiastok (kompresor, ventily, snímače, riadiaca jednotka) znamená viac vecí, ktoré sa môžu pokaziť.
- **Náchylnosť na poruchy:** Gumové mechy časom starnú a môžu prasknúť, vo vzduchových vedeniach môžu vznikať netesnosti, kompresor sa môže prehriať. V zime môže v systéme zamrznúť skondenzovaná voda, ak sušič nefunguje správne.
- **Priestorová náročnosť:** Kompresor, zásobník vzduchu a vedenia zaberajú miesto, ktoré by sa dalo využiť inak.
- **Neprenášajú pozdĺžne ani priečne sily:** Vzduchové mechy prenášajú len zvislé sily. Na prenos pozdĺžnych a priečnych síl (na udržanie požadovaného smeru) treba samostatné ramená alebo vzpery (takisto ako pri vynutých pružinách).

## Rozdelenie podľa konštrukcie vzduchových mechov:

1. **Vlnovcové mechy**
   - Tvar vlnovca (harmoniky)
   - Používané v osobných automobiloch

{{< figure src="vlnovcove.jpg" alt="Pneumatické pruženie v tvare vlnovca" width="60%" caption="Obr. 11.16 - Pneumatické pruženie v tvare vlnovca" >}}

2. **Valivé mechy**
   - Valcový tvar s odvaľovaním po pieste
   - Používané v nákladných vozidlách a autobusoch

{{< figure src="valive.webp" alt="Pneumatické pruženie valivé" width="50%" caption="Obr. 11.17 - Pneumatické pruženie valivé" >}}

## Použitie:

- Luxusné osobné automobily (Mercedes-Benz S-Class, Audi A8, Range Rover)
- Autobusy
- Ťažké nákladné automobily
- Prívesy a návesy
- Terénne vozidlá

---

Nasledujúce učivo:
{{< cards >}}
  {{< card url="hydropneumaticke-pruzenie" title="Hydropneumatické pruženie" subtitle="Hlavné časti, princíp činnosti, výhody, nevýhody, použitie...">}}
{{< /cards >}}

---

{{< spoiler text="Zdroje" >}}
- FAKTOR, I., 2003, Cestné vozidlá II. Bratislava: EXPOL PEDAGOGIKA. ISBN 978-80-8091-351-9.
- https://en.wikipedia.org/wiki/Air_suspension
{{< /spoiler >}}