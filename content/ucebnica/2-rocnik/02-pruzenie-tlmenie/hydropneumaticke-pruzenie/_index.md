---
linkTitle: "11.5 Hydropneumatické pruženie"
title: "Hydropneumatické pruženie"
weight: 5
type: docs
sidebar:
  open: false
---

Hydropneumatické pruženie je typ odpruženia, ktorý kombinuje plyn s kvapalinou. Tento systém bol vyvinutý spoločnosťou Citroën v 50. rokoch 20. storočia a dodnes je považovaný za jedno z najpohodlnejších riešení odpruženia.

{{< figure src="hydropneumatic-suspension.jpg" alt="Hydropneumatické pruženie" width="100%" caption="Obr. 11.18 - Hydropneumatické pruženie" >}}

## Hlavné časti:

1. **Hydropneumatické gule (akumulátory)** -- kovové guľovité nádoby rozdelené pružnou membránou na dve časti. Plnia funkciu pružiny a tlmiča zároveň. Dolná časť obsahuje hydraulickú kvapalinu. Horná časť obsahuje stlačený dusík, ktorý je pri náraze na nerovnosť stláčaný hydraulickou kvapalinou a vytvára pružiaci efekt.

2. **Pružná membrána** -- ohybná prepážka vo vnútri hydropneumatickej gule. Mechanicky oddeľuje plyn od kvapaliny a zároveň umožňuje prenos sily medzi nimi. Prehýba sa podľa tlaku na oboch stranách - pri stlačení kvapaliny sa vyklenie do plynnej časti a stláča dusík.

3. **Jednocestné ventily** -- ventily umožňujúce prietok kvapaliny len jedným smerom. Zabezpečujú tlmenie - zabraňujú rozkmitaniu kolies po prejazde nerovnosťou.

4. **Hydraulický valec (piest)** -- valec s pohyblivým piestom spojený so zavesením kolesa. Prenáša pohyb kolesa na hydraulickú kvapalinu. Pri prejazde nerovnosťou sa piest posúva a vytláča kvapalinu smerom k hydropneumatickej guli.

5. **Hydraulické čerpadlo** -- zariadenie poháňané motorom vozidla. Vytvára a udržiava potrebný tlak v celom systéme. Nasáva kvapalinu zo zásobníka a vytláča ju pod tlakom do hydraulických okruhov.

6. **Zásobník hydraulickej kvapaliny** -- nádrž obsahujúca zásobu hydraulickej kvapaliny. Slúži ako rezervoár pre celý systém. Udržiava kvapalinu čistú a zabezpečuje jej dostatok pri regulácii výšky vozidla.

7. **Regulačné ventily** -- elektronicky alebo mechanicky ovládané ventily. Riadia prietok kvapaliny medzi čerpadlom, valcami a zásobníkom. Otvárajú sa alebo zatvárajú podľa požadovanej svetlej výšky vozidla.

8. **Snímače výšky** -- senzory umiestnené pri každom kolese. Monitorujú vzdialenosť medzi karosériou a nápravou. Merajú polohu ramena zavesenia a posielajú údaje do riadiacej jednotky.

9. **Riadiaca jednotka** -- elektronický modul (pri elektronických verziách systému). Spracováva údaje zo snímačov a ovláda regulačné ventily. Vyhodnocuje aktuálny stav a automaticky upravuje svetlú výšku vozidla.

{{< figure src="scheme-2.png" alt="Schéma hydropneumatického pruženia" width="90%" caption="Obr. 11.19 - Schéma hydropneumatického pruženia" >}}

{{< figure src="scheme-3.png" alt="Podrobnejšia schéma hydropneumatického pruženia s popisom" width="100%" caption="Obr. 11.20 - Podrobnejšia schéma hydropneumatického pruženia s popisom" >}}

## Princíp činnosti

Pri pohybe kolesa pri prejazde cez nerovnosť sa piest v hydraulickom valci posúva a tlačí hydraulickú kvapalinu do hydropneumatickej gule. Kvapalina stláča pružnú membránu, ktorá následne stláča dusík v hornej časti gule. Stlačený dusík pôsobí ako pružina - absorbuje energiu nárazu a po prejazde nerovnosti vracia koleso do pôvodnej polohy.

{{< figure src="scheme-1.png" alt="Princíp činnosti hydropneumatického pruženia" width="100%" caption="Obr. 11.21 - Princíp činnosti hydropneumatického pruženia" >}}

Tlmenie je zabezpečené prietokom kvapaliny cez jednocestné ventily, kde dochádza k premene kinetickej energie na teplo. Jednocestný ventil aktívny pri rozťahovaní má spravidla menší priemer alebo väčšiu silu potrebnú na otvorenie (aby kládol primeraný odpor a zabraňoval rozkmitaniu) ako ventil aktívny pri stláčaní (ten by mal klásť čo možno namjmenší odpor), aby sa zachovalo pruženie a zabezpečilo tlmenie.

{{< figure src="clony.gif" alt="Schématické znázornenie tlmenia pritokom cez jednocestné ventily" width="80%" caption="Obr. 11.22 - Schématické znázornenie tlmenia pritokom cez jednocestné ventily" >}}

Systém automaticky udržiava konštantnú svetlú výšku vozidla bez ohľadu na zaťaženie - ak sa vozidlo zaťaží a plyn v guli stlačí, regulačné ventily sa otvoria a privedú viac hydraulickej kvapaliny smerom ku kolesám, čím sa obnoví pôvodná výška vozidla. Rovnakýn spôsobom sa taktiež dá aktívne regulovať svetlá výška vozidla - privedením väčšieho množstva kvapalina sa svetlá výška zvýši a odvedním zníži.

{{< figure src="vyska.gif" alt="Regulácia svetlej výšky" width="80%" caption="Obr. 11.23 - Regulácia svetlej výšky" >}}

Aktivovaním a deaktivovaním prídavnej hydropneumatickej gule si vie vodič ľahko zvoliť, či chce mať pruženie mäkšie (comfort) alebo tvrdšie (sport).

{{< figure src="mode.png" alt="Aktivovanie a deaktivovanie prídavnej hydropneumatickej gule" width="60%" caption="Obr. 11.24 - Aktivovanie a deaktivovanie prídavnej hydropneumatickej gule" >}}

## Výhody

- **Konštantná svetlá výška:** Systém automaticky vyrovnáva výšku vozidla bez ohľadu na jeho zaťaženie (napr. pri naložení ťažkého nákladu do kufra).
- **Nastaviteľná svetlá výška:** Vodič môže manuálne zvýšiť podvozok pre jazdu v teréne alebo ho znížiť pre lepšiu aerodynamiku pri vysokých rýchlostiach na diaľnici.
- **Vysoký komfort jazdy:** Kombinácia stlačeného dusíka a hydraulického oleja umožňuje mimoriadne efektívne pohlcovanie nerovností vozovky. Bežná oceľová pružina pri náraze na jamu prudko zareaguje a otras prenesie do karosérie.  Plyn je však stlačiteľný oveľa jemnejšie ako kov, takže auto cez jamy doslova "pláva".
- **Progresívne pruženie:** Bežná pružina sa stláča stále približne rovnako a ak trafíte obrovskú jamu, stlačí sa na maximum a vy pocítite tvrdý náraz. Avšak pri hydropneumatikom pružení, čím viac sa plyn v guľách stláča, tým kladie väčší odpor. To znamená, že na malých nerovnostiach je systém úžasne mäkký, ale pri veľkom náraze okamžite stvrdne, aby ochránil auto.
- **Bezpečnosť a stabilita:** Pokročilé verzie (ako napr. Hydractive) dokážu aktívne potláčať nakláňanie karosérie v zákrutách a pri brzdení, čím výrazne zvyšujú stabilitu vozidla.
- **Možnosť prepojenia:** Hydraulický okruh pruženia sa často využíva aj pre posilňovač riadenia a brzdový systém.

## Nevýhody

- **Vysoké servisné náklady:** Opravy sú v porovnaní s bežným pružením výrazne drahšie, často až dvojnásobne. Vyžadujú špecializované náradie a technikov so špecifickými znalosťami.
- **Náchylnosť na netesnosti:** Keďže systém pracuje s vysokým tlakom oleja, akékoľvek poškodenie hadičiek alebo tesnení vedie k úniku kvapaliny. Vážny únik môže znefunkčniť nielen pruženie, ale u starších modelov aj brzdy a posilňovač riadenia.
- **Nutnosť pravidelnej údržby:** Dusíkové "gule" (pružné jednotky) časom strácajú tlak a musia sa meniť približne každých 5 až 6 rokov alebo po najazdení zhruba 130 000 km. Ak sa zanedbajú, auto stvrdne a jazda sa stane nekomfortnou.
- **Zložitosť a hmotnosť:** Systém obsahuje množstvo komponentov, ako sú čerpadlá, zásobníky, hydraulické vedenia a elektronické senzory. To zvyšuje celkovú hmotnosť vozidla a pravdepodobnosť, že sa niečo pokazí.
- **Morská choroba:** Niektorým pasažierom môže byť v autách s týmto pružením nevoľno kvôli špecifickému "húpavému" pohybu karosérie, ktorý pripomína plavbu na lodi.
- **Obmedzená dostupnosť:** V súčasnosti už takmer žiadny masový výrobca (vrátane Citroënu) tento systém do nových osobných áut nemontuje, čo sťažuje hľadanie náhradných dielov pre staršie modely.

## Použitie

Hydropneumatické pruženie bolo historicky spojené predovšetkým so značkou Citroën:
- **Citroën DS** (1955) - prvé sériové vozidlo s hydropneumatickým pružením
- **Citroën CX, BX, XM, C5, C6** - ďalšie generácie systému
- **Citroën Hydractive** - elektronicky riadená verzia s možnosťou prepínania medzi komfortným a športovým režimom

{{< figure src="citroen.jpg" alt="Citroën DS" width="100%" caption="Obr. 11.25 - Citroën DS" >}}

Podobné systémy používali aj iné značky:
- **Mercedes-Benz ABC** (Active Body Control) - aktívne odpruženie s hydraulickými valcami
- **Rolls-Royce** - niektoré modely využívali hydropneumatické prvky

V súčasnosti sa od hydropneumatického pruženia postupne upúšťa kvôli vysokým nákladom na výrobu a údržbu. Nahrádza ho pneumatické pruženie, ktoré je jednoduchšie a lacnejšie na údržbu.

---

Nasledujúce učivo:
{{< cards >}}
  {{< card url="gumove-pruzenie" title="Gumové pruženie" subtitle="Výhody, nevýhody, použitie...">}}
{{< /cards >}}

---

{{< spoiler text="Zdroje" >}}
- FAKTOR, I., 2003, Cestné vozidlá II. Bratislava: EXPOL PEDAGOGIKA. ISBN 978-80-8091-351-9.
- https://cultureauto.fr/suspensions-hydropneumatiques-citroen/
- https://www.fiches-auto.fr/articles-auto/trains-roulants/s-2898-suspension-hydropneumatique.php
{{< /spoiler >}}