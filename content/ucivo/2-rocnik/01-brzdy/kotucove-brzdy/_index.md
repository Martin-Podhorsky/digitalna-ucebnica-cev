---
linkTitle: "10.2 Kotúčové Brzdy"
title: "Kotúčové Brzdy"
weight: 2
type: docs
sidebar:
  open: false
---

Kotúčové brzdy vytvárajú trenie tým, že zvierajú kotúč rotujúci spoločne s kolesom dvojicou (alebo dvojicami) brzdových platničiek. Je to najpoužívanejší typ prevádzkových bŕzd.

{{< figure src="disc-brake.jpg" alt="Kotúčová brzda" width="60%" caption="Obr. 10.5 - Kotúčová brzda" >}}

## Výhody kotúčových bŕzd:

- Lepšie chladenie (kotúč je voľne vystavený okoliu).
- Jednoduchšia konštrukcia a tým pádom aj jednoduchšia údržba.
- Menšia náchylnosť na fading v dôsledku prehriatia alebo vlhkosti oproti bubnovým brzdám.
- Na rozdiel od bubnových bŕzd so samozosilňovacím účinkom (ktorý je nelineárny a ťažšie predvídateľný), kotúčové brzdy majú brzdný účinok priamo úmerný stlačeniu brzdového pedála, čo umožňuje presnejšie dávkovanie brzdnej sily.

## Nevýhody kotúčových bŕzd:

- Drahšie na výrobu.
- Vyššia sila potrebná na dosiahnutie adekvátnej brzdnej sily (potreba posiňovaču).
- Zložitejšia integrácia parkovacej brzdy.
- Vyššia frekvencia údržy ako bubnové.
- Viac náchylné na koróziu a znečistenie.
- Hlučnejšie (ak kotúč mierne zhrdzavie, brzdy začnú pískať).

## Rozdelenie

Kotúčové brzdy sa rozdeľujú podľa konštrukcie strmeňa na:

### Kotúčová brzda s pevným strmeňom

#### Hlavné časti
1 - **Zavesenie** <br>
2 - **Príruba**<br>
3 - **Brzdový strmeň**<br>
4 - **Brzdové doštičky**<br>
5 - **Náboj kolesa**<br>
6 - **Brzdový kotúč**<br>
7 - **Hydraulické brzdové piestiky**<br>
8 - **Tesnenie**<br>

{{< figure src="pevny-strmen.png" alt="Kotúčová brzda s pevným strmeňom" width="50%" caption="Obr. 10.6 - Kotúčová brzda s pevným strmeňom" >}}

#### Princíp činnosti:

Dva piestiky (alebo viac) sú tlakom kvapaliny tlačené smerom ku kotúču z jednej a druhej strany. Strmeň je pevne priskrutkovaný k zaveseniu a nepohybuje sa.

#### Výhody:
- **Rovnomerné opotrebovanie:** Vďaka symetrickému pôsobeniu piestikov sa brzdové doštičky opotrebúvajú rovnomerne na oboch stranách kotúča na rozdiel od posuvného strmeňa, kde sa vždy viac opotrubúva vonkajšia doštička.
- **Vysoká brzdná sila:** Konštrukcia vytvára veľmi vysokú a okamžitú brzdnú silu (vyššiu ako pri plávajúcom strmeni s jedným piestikom).
- **Odolnosť voči deformácii:** Ak sa strmeň mierne deformuje, brzda bude stále funkčná. Pri plávajúcom strmeni je však na deformáciu veľmi náchylné posuvné uloženie (ak ku nej dôjde, brzda sa zasekne).
- **Lepšie odvádzanie tepla:** Väčšia a otvorenejšia konštrukcia umožňuje efektívnejšie chladenie, ako pri posuvnom strmeni.

#### Nevýhody:
- **Vyššie výrobné náklady:** Výroba strmeňa s viacerými presne opracovanými otvormi pre piestiky je drahšia.
- **Väčšia hmotnosť:** Strmene sú spravidla ťažšie, čo negatívne ovplyvňuje jazdné vlastnosti a komfort vozidla (odpruženie musí pracovať s väčšou hmotou).
- **Horšia údržba:** Výmena piestikov alebo tesnení je náročnejšia a drahšia kvôli ich vyššiemu počtu.

#### Použitie:
Športové a výkonné automobily, pretekárske vozidlá a motocykle. Všade, kde je požiadavka na maximálnu, spoľahlivú a opakovateľnú brzdnú silu a odolnosť voči vysokému zaťaženiu.

### Kotúčová brzda s plávajúcim strmeňom

#### Hlavné časti:
1 - **Zavesenie**<br>
2 - **Príruba**<br>
3 - **Brzdový strmeň**<br>
4 - **Brzdové doštičky**<br>
5 - **Náboj kolesa**<br>
6 - **Brzdový kotúč**<br>
7 - **Hydraulický brzdový piestik**<br>
8 - **Posuvné vedenie strmeňa**<br>
9 - **Tesnenie**

{{< figure src="posuvny-strmen-2.png" alt="Kotúčová brzda s posuvným strmeňom" width="60%" caption="Obr. 10.7 - Kotúčová brzda s posuvným strmeňom" >}}

#### Princíp činnosti:

Na jednej strane kotúča sa nachádza jeden piestik (niekedy aj dva). Tlak kvapaliny tlačí piestik a platničku z jednej strany ku kotúču. Kvôli Pascalovmu zákonu sa zároveň celý strmeň posúva po vodiacich čapoch smerom k druhej strane a pritláča druhú platničku.

#### Výhody:
- **Nižšie výrobné náklady:** Konštrukcia s jedným piestikom a posuvným mechanizmom je výrazne lacnejšia na výrobu.
- **Nižšia hmotnosť:** Strmene sú ľahšie, čo pozitívne vplýva na jazdné vlastnosti a komfort.
- **Jednoduchá údržba:** Výmena brzdových doštičiek je rýchla a jednoduchá.
- **Ľahká integrácia parkovacej brzdy:** Konštrukcia umožňuje jednoducho začleniť mechanizmus ručnej brzdy priamo do strmeňa (takmer nemožné pri pevnom strmeni).

#### Nevýhody:
- **Nerovnomerné opotrebenie:** Platnička na strane piestika sa opotrebúva rýchlejšie, ako tá na opačnej strane.
- **Citlivosť na znečistenie a koróziu:** Vodiace čapy sú vystavené vonkajším vplyvom. Ich zaseknutie v dôsledku korózie alebo nečistôt (napríklad ak sa poškodí prachovka) je pomerne častým problémom, ktorý vedie k trvalému pribrzďovaniu alebo výraznému zníženiu brzdnej sily.
- **Nižšia brzdná sila:** V porovnaní s viacpiestikovými pevnými strmeňmi je maximálna brzdná sila spravidla nižšia.

#### Použitie

Drvivá väčšina sériovo vyrábaných osobných automobilov na prednej aj zadnej náprave. Takisto sa používa aj pri ľahkých úžitkových vozidlách.

---

## Kontrolné otázky

Overte si svoje znalosti z tejto kapitoly. Otázky sú náhodne vybrané z databázy.

{{< quiz topic="2-rocnik/brzdy/kotucove-brzdy" count="5" >}}

---

Nasledujúce učivo:
{{< cards >}}
  {{< card url="/ucivo/2-rocnik/01-brzdy/hydraulicky-brzdovy-system" title="Konštrukcia hydraulického brzdového systému" subtitle="Hlavné časti, princíp fungovania, rozdelenie...">}}
{{< /cards >}}

---

{{< spoiler text="Zdroje" >}}
- FAKTOR, I., 2003, Cestné vozidlá II. Bratislava: EXPOL PEDAGOGIKA. ISBN 978-80-8091-351-9.
- https://en.wikipedia.org/wiki/Disc_brake
- https://www.matfoundrygroup.com/blog/the-difference-between-fixed-and-floating-brake-calipers
- https://ktg-auto.com/difference-between-fixed-caliper-and-floating-caliper/
{{< /spoiler >}}